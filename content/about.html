---
title: "Om øltester"
author: "Petter Kristiansen Arnesen"
date: "7/19/2020"
output:
  html_document:
    df_print: paged
---



<p><strong><em>ØLTEST</em></strong> er en jevnlig aktivitet hvor gutter kjøper øl, drikker øl, og gir poeng til øl. En øltest kan avholdes med to eller flere gutter, og med to eller flere øl. Det anbefales å holde øltest i sammenheng med fyll og fest, for eksempel som et vorspiel på dag to. Øltestens varighet avhenger av mengden gutter og øl, men kan gjerne vare i flere timer.</p>
<p><strong>En øltest</strong> begynner med at de deltakende guttene kjøper ulike øl av sammenliknbar type, for eksempel pilsnere. Spar alltid på kvitteringen, slik at ølens pris kan noteres sammen med resultatene. Det innkjøpte ølet må deretter tildekkes, eller det kan serveres av en ikke-deltaker. Likesom ved seksuell aktivitet er en tålmodig samboer det beste, men en god sokk gjør nytten. Hensikten er at guttene ikke skal kunne vite hvilket øl som drikkes.</p>
<p><strong>Hver gutt</strong> trenger også en liste med hvilke øl som skal testes, samt noe å skrive på og med. Underveis i testen skal guttene notere seg hvilket øl de tror de smaker på, hvor mange poeng de gir ølet på en skala fra 0 til 5, og eventuelt kommentarer til smak, aroma, og hvorvidt disse likner kjønnsorganers smak og aroma.</p>
<p><strong>Når et øl</strong> testes, er det viktig at alle guttene noterer seg hvilket øl de tror de smaker på og hvor mange poeng de gir ølet, før man diskuterer åpent mellom guttene. Å snakke om ølet før alle guttene har skrevet dette, vil kunne påvirke deres egen vurdering og slik forringe resultatet av testen. Når alle har skrevet sine notater, kan ølet diskuteres og annet guttesnakk fortsette.</p>
<p><strong>Det er passende</strong> å drikke mellom 1,5 og 3,3 desiliter av hvert øl. Det gir god mulighet til å smake på ølet, uten å ta for lang tid å drikke. En halvliter kan derfor deles på 2-3 gutter, mens en boksøl kan deles på 2 eller drikkes alene. Et volum på over 3,3 dl per gutt per øl anbefales ikke, fordi det kan gå ut over antall øl man rekker å teste og testens tempo.</p>
<p><strong>Når hver gutt</strong> har notert sin mening om ølet kan resten drikkes opp eller, dersom det er hestepiss, helles ut. Dette anbefales imidlertid ikke, ettersom hensikten med øltester først og fremst er fyll. Det er allikevle å foretrekke over oppkast, som fører til at mer øl går til spille.</p>
<p><strong>Når hvert øl</strong> er testet og alle har gitt poeng og gjettet øl, skal man gå igjennom hvilke øl som ble testet når. Den som gjettet flest riktige øl vinner. Om guttene ønsker kan vinneren få premie, fortrinnsvis mer øl.</p>
<p><strong>Det er også</strong> mulig å summere og rangere ølet etter testen. Dette er enkelt om en av de deltakende guttene er en nerd. Poengene vil uansett summeres opp i ettertid. Guttenes notater må spares på og sendes til en ølstatistiker innen rimelig tid etter fullført øltest. Da vil resultatet av poenggivningen innarbeides i øltestoversiktene som finnes på denne siden.</p>
<p><em><strong>God ølling! </strong></em></p>
